Faleminderit për interesimin e treguar për të ndihmuar Mozilla-n t’u mësojë web-in!

Mozilla Webmaker promovon mësimin e web-it përmes veprimtarish të drejtpërdrejta dhe ndarjes së kësaj përvoje me të tjerët. Jemi një projekt burimi të hapët i bazuar në veprimtarë, udhëheqës dhe drejtues të bashkësisë. Do të donim t’ju shihnim të përfshirë.

Udhërrëfyesit, mjetet dhe veprimtaritë e bashkësisë sonë mbi të mësuarit u lejojnë krijuesve në web jo vetëm të krijojnë lëndë që e bën më të shkëlqyer web-in, por — dhe ndoshta më e rëndësishme — të kuptojnë se si funksionon web-i.

Të mësuarit & Të nxënit
Të mësosh përmes praktikës është pjesë e rëndësishme e misionit të Mozilla-s. Ne ofrojmë projekte fillestarësh, gjedhe dhe udhërrëfyes veprimtarish për të frymëzuar mësuesit dhe nxënësit e çfarëdo niveli të krijojnë në web dhe t’i ndajnë dijet e tyre me të tjerët. Ne jemi të mendimit se alfabetizmi web është aftësi kritike, njësoj si aftësia për të lexuar, shkruar dhe numëruar.

Mjete
Krijimi i web-it është zemra e punës sonë. Ne krijojmë mjete si Thimble, X-Ray Goggles, Popcorn Maker dhe Appmaker që u lejojnë njerëzve të krijojnë lëndë të mahnitshme, teksa mund të hedhin një sy nën kapakun e internetit, për t’u familiarizuar me krejt burgjitë e tij dhe të fusin duart në elementë themelorë të tillë si HTML-ja, CSS-ja dhe JavaScript-i.

Bashkësia
Mendojmë se risitë mund të vijnë prej kujtdo, prej ngado, ndaj bëjmë tok njerëz me aftësi dhe të kaluar të ndryshme — mësues, krijues filmi, gazetarë, hackers, të rinj, artistë, shkencëtarë, rregullatorë dhe të tjerë — për të bashkëpunuar në linjë dhe në veprimtari anembanë rruzullit.

Jemi shumë të gëzuar që interesoheni për të na ndihmuar t’u mësojmë të tjerëve web-in. Fillojani që sot duke krijuar një llogari Mozilla Webmaker. Mos u ngurroni të na dërgoni email ose një zë te @webmaker, në paçi ndonjë pyetje. Presim të shohim se ç’do të krijoni.

Gjithë të mirat,
Ekipi Webmaker
